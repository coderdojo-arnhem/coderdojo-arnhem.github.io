---
layout: default
---
Welkom bij CoderDojo Arnhem
===========================
Ben jij tussen de 7 en 17 jaar en wil je op een speelse, leuke en uitdagende manier kennis maken met techniek en programmeren? Kom dan naar CoderDojo Arnhem!

Bij CoderDojo Arnhem kunnen kinderen tussen de 7 en 17 jaar op een laagdrempelige manier kennis maken met technologie. Technologie heeft een enorme invloed op onze wereld. Computers, robots en software programma’s zijn niet meer weg te denken uit ons leven, ze spelen altijd en overal een rol. Als je weet hoe computers en software werken en ze daardoor kan gebruiken om problemen op te lossen, geeft je dat een voordeel in bijna alle beroepen. Dus ook als je zelf geen programmeur wilt worden.

Bij CoderDojo Arnhem proberen we kinderen te stimuleren een probleemoplossende, creatieve en onderzoekende houding te ontwikkelen en een beter begrip van ICT en elektronica te krijgen. We proberen samen met de kinderen om uit het niets iets te maken, logica te gebruiken en als alles niet werkt zoals verwacht, het probleem op te lossen. Daar is doorzettingsvermogen voor nodig! Programmeren is leuk, uitdagend (en af en toe frustrerend) en de vaardigheden die je erbij leert zijn voor ieder kind van belang.

Tijdens een CoderDojo geven we een introductie en reiken lesmaterialen in de vorm van handleidingen aan, zodat de kinderen zelfstandig aan het werk kunnen. We proberen de opdrachten zo concreet mogelijk te maken zodat iedereen aan het eind van de middag een eindproduct heeft. We vinden het natuurlijk het leukst als dit eindproduct aan anderen gepresenteerd wordt. Naast het leren programmeren leggen de kinderen op die manier ook nieuwe contacten met gelijkgestemden en delen ze kennis en ervaringen. Zo maakt CoderDojo het leren programmeren tot een leuke en sociale ervaring.

Het bezoeken van een CoderDojo is helemaal gratis! De Dojo’s worden opgezet en georganiseerd door vrijwilligers. In Arnhem vinden de CoderDojo’s meestal plaats in één van de locaties van Rozet (Arnhem Centrum, Presikhaaf of Kronenburg). CoderDojo legt veel nadruk op open source en gratis software en heeft wereldwijd een breed netwerk aan vrijwilligers. CoderDojo heeft slecht één regel: “Boven Alles: Wees Cool!”.

Komende editie
--------------
Elke 3e zaterdagmiddag van de maand organiseren we een CoderDojo (behalve in de maanden juli en augustus). Wil je de exacte data weten, kijk dan op [de pagina komende editie](http://www.coderdojo-arnhem.nl/komende-editie/)!

