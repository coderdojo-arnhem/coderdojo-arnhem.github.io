---
title: "CoderDojo #2: Makey Makey"
author: Ines
layout: post
tags: [coderdojo, makey-makey]
---
Computers met bananen besturen, het gebeurde gewoon tijdens de CoderDojo zaterdag 10 september!

Een geslaagde dag; de MaKey Makey coderdojo. Om 1 uur was er nog niemand maar de ruimte lag al vol met bananen, klei en karton. "Wat kun je daar nu mee?" denk je misschien, "de coderDojo is toch met computers?". Dat klopt, de coderDojo doet dingen met computers maar deze keer gingen we aan de slag met MaKey MaKey. Hiervoor heb je een computer nodig, maar bijvoorbeeld ook bananen, klei en karton. We gingen namelijk controllers maken om de computer te besturen!

De groep werd in twee gesplitst. De ene helft begon met MaKey MaKey? De MaKey MaKey werd aan de computer aangesloten en getest. Hij werkte! Nu kon het leuke deel beginnen. Iedereen werd creatief. Er ontstond al snel een bananen piano. De computer kon gewoon bestuurd worden met bananen! Ook werd er geknipt, geplakt en gekleid. De ninja's zochten uit welke materialen werkten en welke niet. De materialen moeten stroom geleiden. Bananen doen dat, maar papier of hout kan geen stroom geleiden. Het ene materiaal maakte een betere controller dan de andere. Al snel had iedereen een werkende controller. Nu konden er spelletjes gespeeld worden zonder de muis of toetsen aan te raken.

De andere helft van de groep begon met Scratch, net als de vorige keer. De haaien, katten en andere dieren bewogen over het scherm. De Scratch kaarten waren wederom aanwezig, zodat iedereen op zijn/ haar eigen tempo kon werken. Er werden verschillende spelletjes gemaakt.

Een korte limonade pauze op het dak van de bibliotheek gaf een goede indruk van de stad Arnhem. De zon scheen en het uitzicht was mooi.

Na de pauze was iedereen klaar om weer te beginnen en de groepen werden gewisseld. Er werd snel ontdekt dat cake ook heel goed gebruikt kon worden voor de MaKey MaKey. Snel daarna speelde een groep met de zelfgemaakte MaKey MaKey controller Minecraft en PokemonGo!

Er zijn veel spelen gespeelt met bananen, cake, klei en nog veel meer. Wie had ooit gedacht dat je de computer gewoon kon besturen met een banaan! Super tof toch? En het lukte iedereen binnen een drie kwartier! Ik werd er in ieder geval vrolijk van :). Dank jullie wel voor de leuke dag en tot de volgende keer!

Liefs, Ines van CoderDojo Arnhem