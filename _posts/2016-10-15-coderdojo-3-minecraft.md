---
title: "CoderDojo #3: Minecraft"
author: Ines
layout: post
tags: [coderdojo, minecraft]
---
Zaterdag 15 oktober 2016 was het de dag van de Arnhemse Geschiedenis. In het Erfgoedcentrum Rozet en op vele andere locaties in Arnhem was veel te doen. Wij waren door het Erfgoedcentrum gevraagd om een Minecraft evenement te organiseren. Ze hadden een leuk idee om een stukje oude historie van Arnhem te combineren met de moderne techniek van Minecraft. Wij van CoderDojo Arnhem zagen dat wel zitten. Aangezien het ook nog eens de EU Codeweek was leek het ons leuk om samen een evenement te organiseren.

De locatie was dit keer afwijkend. We zaten in het mooie Erfgoedcentrum in het souterrain in Rozet. Dat was even zoeken voor onze ninja's. Iets na 12.00 uur gingen we van start met een leuke presentatie door Karin van het Erfgoedcentrum. Ze vertelde aan de hand van een powerpoint en filmpjes over de historische stadspoorten die vroeger rondom Arnhem stonden. De opdracht was: "bouw in Minecraft een eigen stadspoort".

<iframe width="616" height="345" src="https://www.youtube.com/embed/c4DWvwFNY_s" frameborder="0" allowfullscreen></iframe>

![CoderDojo #3: Minecraft](/static/img/blog/IMG_8738.jpg)
![CoderDojo #3: Minecraft](/static/img/blog/IMG_8749.jpg)

De start verliep moeizaam. Het was lastig om alle kinderen op hun eigen laptop ingelogd te krijgen op het juiste wifi-netwerk en ook nog eens naar de speciaal ingerichte Minecraft server te krijgen. Onze nieuwe mentor Mathijs en ik waren er razend druk mee. Gelukkig is het uiteindelijk wel gelukt en gingen de 18 aanwezige ninja's voortvarend aan de slag met de meest mooie creaties. Omdat we in één wereld aan het werk waren konden ze ook samen bouwen.

![CoderDojo #3: Minecraft](/static/img/blog/IMG_8762.jpg)
![CoderDojo #3: Minecraft](/static/img/blog/IMG_8764.jpg)

Om 14.00 uur 's middags heb ik via Skype aan een zaal vol kinderen in Berlijn laten zien wat wij in Arnhem aan het doen waren. Ze reageerden heel enthousiast zoals te zien is op onderstaande foto!
In het kader van de EU Codeweek waren er op deze zaterdag overal in Europa CoderDojo's die speciale workshops georganiseerd hadden. Een super goed initiatief!


![CoderDojo #3: Minecraft](/static/img/blog/IMG_8808.jpg)

Aan het eind van de middag hebben de ninja's elkaar op een groot scherm laten zien wat ze gebouwd hadden. Ze waren apetrots :) en wij ook!


![CoderDojo #3: Minecraft](/static/img/blog/14671313_1181084368679056_5310425551235923616_n.jpg)
![CoderDojo #3: Minecraft](/static/img/blog/IMG_8773.jpg)

Al met al een hele leuke middag op een bijzondere plek!

groetjes Maud

p.s. de Minecraftserver van CoderDojo Arnhem is nog steeds te benaderen; wil je weten wat het IP adres is, stuur ons dan even een berichtje!