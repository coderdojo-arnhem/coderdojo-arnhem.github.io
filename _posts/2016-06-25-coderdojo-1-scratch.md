---
title: "CoderDojo #1: Scratch"
author: Ines
layout: post
tags: [coderdojo, scratch]
---
De eerste CoderDojo in Arnhem was gezellig, leerzaam en druk! We zaten in een prachtig lokaal op de derde verdieping in Rozet. Het thema van de eerste CoderDojo was Scratch. Deze programmeertaal is bedoeld om jonge kinderen de basis van het programmeren te leren. De taal is Nederlands, het is gratis (en reclame vrij) en eenvoudig te leren. Scratch is te vinden op [https://scratch.mit.edu/](https://scratch.mit.edu/).

We waren nog niet officieel begonnen of er waren al aardig wat ninja’s aan het programmeren. De ninja’s zonder ervaring kregen eerst een korte uitleg. Daarna gingen ze samen met hun ouders zelfstandig aan de slag. Er waren verschillende opdrachten beschikbaar, voor elk niveau.

Eén ninja liet haaien op het scherm bewegen. Een andere ninja was bezig met het tekenen van prachtige plaatjes voor haar eigen game. Twee ninja’s maakten samen een verhaal. De mentoren probeerden iedereen zo goed mogelijk te helpen.

Om 3 uur hadden we een korte pauze, maar eigenlijk wilde iedere ninja zo snel mogelijk doorwerken. Limonade werd snel opgedronken en hop, daar zaten ze alweer achter de computer. Er was een spel met wolken, een ander spel speelde zich af in de ruimte en er liep een kat over het scherm om muizen te vangen. Fantastisch!

Om 4 uur verzamelden alle ninja’s voor het smartboard. Iedereen die het leuk vond kon zijn of haar project aan de anderen laten zien. Het enthousiasme spatte er van af! Ben je benieuwd wat iedereen heeft gemaakt? Je kunt de projecten bekijken via de CoderDojo Arnhem Studio [https://scratch.mit.edu/studios/2502768](https://scratch.mit.edu/studios/2502768)

Foto’s van het evenement staan op onze [Facebook pagina](https://www.facebook.com/222835431426609/photos/?tab=album&amp;album_id=262389527471199).

Namens alle mentoren kan ik zeggen dat we het heel leuk hebben gevonden dat jullie er allemaal waren en dat jullie met zo veel enthousiasme gewerkt hebben. We zijn super trots!
De volgende CoderDojo is op zaterdagmiddag 10 september. Houd de website, facebook of twitter in de gaten, we houden je op de hoogte!

Oh ja!  We hadden beloofd wat informatie met jullie te delen.
Heb je nog een project gemaakt wat je wil delen? Kijk dan op [deze pagina](/2016/06/25/scratch-projecten-delen.html). Daarin leggen we uit hoe je een project deelt en kunt toevoegen aan de CoderDojo Arnhem studio!
Wil je thuis verder? Je kunt de kaarten die beschikbaar waren tijdens de Dojo vinden via [http://scratchweb.nl/vertalingen/scratch-kaarten](http://scratchweb.nl/vertalingen/scratch-kaarten) Ze zijn in het Nederlands en helemaal gratis te gebruiken.

Heel veel plezier! We gaan zeker nog eens een Scratch CoderDojo organiseren!

Liefs, Ines van CoderDojo Arnhem

(Ouders: Scratch is geheel gratis, reclameloos, Nederlands en veilig voor kinderen. Ze kunnen niet chatten. Ze kunnen wel op elkaars projecten een bericht achter laten. Het email adres waarmee uw kind een account aanmaakt is voor niemand zichtbaar. De foto die uw kind upload is wel voor andere mensen zichtbaar. U kunt dit rustig met uw zoon of dochter bespreken.)