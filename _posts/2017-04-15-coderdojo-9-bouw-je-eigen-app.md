---
title: "CoderDojo #9: Bouw je eigen app"
author: Maud
layout: post
tags: [coderdojo, app]
---
Voor de 9e CoderDojo waren we terug in Rozet. Onze MAS stagiairs Suus en Tessel hadden samen een leuke creatieve workshop voorbereid om de ninja's kennis te laten maken met het bouwen van je eigen app. Ook nu waren de tickets razendsnel uitverkocht. Omdat we met veel mentoren waren hebben we besloten om het aantal te verhogen naar 24, het maximum voor de beschikbare ruimte. Nog nooit waren we met zoveel kinderen en ouders!

![CoderDojo #9: Bouw je eigen app](/static/img/blog/IMG_2153.jpg)

De workshop ging in 3 stappen. Eerst moest het idee uitgewerkt worden: voor wie is de app en welke hoofdfuncties heeft de app. Daarna moesten de ontwerpen voor de schermen gemaakt worden. Dat kon op papier (met tekenen, plaatjes en stickers), in de app zelf (vooral makkelijk op iphone/ipad) of op de computer. We hebben deze middag alle varianten gezien. De leukste variant was van Jona. Met slechts drie schermen, slimme knoppen en losse blaadjes met vragen kon zijn "Studio Snugger of Niet" app ontworpen worden.

![CoderDojo #9: Bouw je eigen app](/static/img/blog/IMG_2161.jpg)

![CoderDojo #9: Bouw je eigen app](/static/img/blog/IMG_2155.jpg)

Nadat de ontwerpen klaar waren, werden de schermen aan elkaar gekoppeld met de app POP (prototyping on paper), zie [onze pagina 'Bouw je eigen app'](/materiaal/bouw-je-eigen-app) voor meer info. Met deze app kun je foto's van je schermen maken en linkjes en overgangen toevoegen zodat je een echt werkende app krijgt. Als kers op de taart kun je ook je eigen icoon voor je app toevoegen en de app op je tablet of mobiel zetten.

De resultaten van deze middag waren weer geweldig. Een echte Easter Search app, een ware Doolhof app, 3 Minecraft Quiz apps, een superhandige Dagplanner app, een Kooktijden app, de Studio Snugger of Niet app, een prachtige Inspiration app, een som app om sommen te oefenen, een paasknutsel app, een Quizy Quiz app, 2 moppen apps en een ware Barricas Vinos en Cavas app! Wil je de resultaten echt bewonderen, klik dan [hier](/materiaal/bouw-je-eigen-app).

Vol trots hebben we deze middag afgesloten met een presentatie van de apps aan elkaar op het grote digibord (met dank aan Ines en Tim). Hieronder een impressie:

![CoderDojo #9: Bouw je eigen app](/static/img/blog/FullSizeRender-1-1.jpg)
![CoderDojo #9: Bouw je eigen app](/static/img/blog/IMG_2181-1-e1493152911617.jpg)
![CoderDojo #9: Bouw je eigen app](/static/img/blog/IMG_2175-e1493152884620.jpg)

Om half vijf volgde nog een daverend applaus voor Suus en Tessel. Bedankt meiden dat jullie ons met veel enthousiasme tijdens 5 CoderDojo's hebben geholpen!

groetjes Maud